   Najczęściej zadawane pytania (229) Ortografia (592) Interpunkcja (198)
   Wymowa (69) Znaczenie (264) Etymologia (306) Historia języka (26)
   Składnia (336) Słowotwórstwo (139) Odmiana (333) Frazeologia (133)
   Poprawność komunikacyjna (190) Nazwy własne (439) Wyrazy obce (90)
   Grzeczność językowa (41) Różne (164) Wszystkie tematy (3320)
   ____________________ w: [Wszystkie tematy__________________] SZUKAJ
   Uwaga! Można wybrać dział!
   _______________________________________________________________________

   Frazeologia 2005-09-27
   Co obecnie oznacza wyrażenie okrągły stół? Czy można je zapisać wielk
   literą?
   W Wielkim słowniku frazeologicznym języka polskiego P.
   Müldnera-Nieckowskiego można przeczytać definicję: ‘rozmowy, dyskusje,
   negocjacje równoprawnych reprezentantów różnych poglądów albo różnych
   dziedzin’, według tegoż słownika w języku dziennikarskim ‘okrągły stół
   to ‘miejsce, w którym toczą się negocjacje równoprawnych reprezentantów
   różnych poglądów, zazwyczaj politycznych’.
   Uniwersalny słownik języka polskiego pod red. S. Dubisza odnotowuje
   następującą definicję frazeologizmu okrągły stół: ‘rozmowy, obrady
   prowadzone przez przedstawicieli różnych ugrupowań, partii
   politycznych, krajów w celu znalezienia kompromisowego rozwiązania
   spornych spraw’. W nazwie tej oba elementy można zapisać wielką liter
   (i bez cudzysłowu) zgodnie ze zwyczajem językowym przyjętym dla tej
   nazwy przez Polaków i ze względów uczuciowych. Warto jednak pamiętać o
   zasadzie, że nazwy wydarzeń historycznych zwykle pisze się małą liter
   (Wielki słownik ortograficzny pod red. E. Polańskiego, reguła 105).
   Katarzyna Wyrwas

      Frazeologia 2005-09-27
      Chciałam zapytać, co oznacza związek frazeologiczny zażyć tabaki?
   Zażyć tabaki to (przestarzały) frazeologizm o znaczeniu ‘wciągnąć do
   nosa szczyptę tabaki (sproszkowanego tytoniu) powodującej podrażnianie
   nozdrzy i kichanie’ (Słownik języka polskiego PWN pod red. M.
   Szymczaka, P. Müldner-Nieckowski: Wielki słownik frazeologiczny języka
   polskiego).
   Katarzyna Wyrwas

                           Frazeologia 2005-09-19
   Chciałabym dowiedzieć się, jak można by przetłumaczyć związki nadzieja
   prysła jak bańka mydlana lub nadzieje spełzły na niczym.
   Porównania prysnąć jak bańka mydlana używamy, gdy mówimy o czymś
   niematerialnym, prysnąć jak bańka mydlana oznacza ‘zniknąć nagle’ (por.
   M. Bańko Słownik porównań). To, że czyjeś nadzieje spełzły na niczym,
   oznacza, że oczekiwania, nadzieje, marzenia tej osoby nie spełniły się.
   Katarzyna Wyrwas

                Frazeologia 2005-09-19
                Co oznacza powiedzenie walczyć z wiatrakami?
   Walczyć z wiatrakami to inaczej ‘walczyć z czymś nierealnym, urojonym’
   (por. np. Słownik języka polskiego PWN pod red. W. Doroszewskiego).
   Katarzyna Wyrwas

          Frazeologia 2005-04-27
          Co oznacza zwrot frazeologiczny krecia robota. Dziękuję.
   Krecia robota to podstępne, skryte działanie skierowane przeciwko
   komuś.
   Katarzyna Wyrwas

                           Frazeologia 2005-03-25
   Co oznacza i jaka jest etymologia przymiotnika zielony w wyrażeniu nie
   mam zielonego pojęcia? Z góry dziękuję za odpowiedz. Marek Karliner,
   University of Cambridge
   Rzeczownik pojęcie jako ‘pochwycenie, wzięcie sobie, zabranie;
   poślubienie, tzn. wzięcie za żonę (męża)’ występuje w polszczyźnie od
   XV do XVIII wieku. Od drugiej połowy XVI wieku sporadycznie pojawia się
   też w znaczeniu ‘zrozumienie’, które od XIX stulecia będzie dominującym
   sensem tego słowa. Wyraz pojęcie to derywat odczasownikowy: [po-] +
   [jąć]. Prefiks po- jest ogólnosłowiańskim przedrostkiem służącym
   tworzeniu czasowników odczasownikowych. Popularyzowane od XIX wieku
   pojęcie (w sensie ‘zrozumienie’) jest także podstawą zwrotów, które s
   z kolei replikami innojęzycznych sformułowań: nie mam pojęcia – ‘nie
   wiem’ = np. fr. je n’ai pas idée; niem. ich habe keine Ahnung; wyrobić
   sobie pojęcie – ‘poznać, zrozumieć’ = np. niem. sich einen Brgriff
   machen; to przechodzi wszelkie pojęcie – ‘to trudno zrozumieć’ = np.
   niem. das übersteigt alle Begriffe. Polski zwrot nie mieć pojęcia
   występuje najczęściej w takich oto wariantach: nie mieć zielonego (1899
   rok) / najmniejszego / bladego pojęcia o czymś, o kimś. Obecność
   przymiotnika zielony w omawianym przykładzie należy wiązać z jego
   konotacjami typu: niedojrzały, np. znać w zielonym, co ma być w
   dojrzałym, zielone jabłko; młody, np. zielona głowa (o kimś młodym,
   niedojrzałym), zielone lata (młodość). Stąd możemy wnioskować, iż
   wyjaśnienie obecności wyrazu zielony najbliższe byłoby takiemu
   stwierdzeniu: ‘nie mieć nawet niedojrzałego, właściwego młodej osobie
   (tzn. bez doświadczenia) pojęcia o czymś, o kimś’.
   Joanna Przyklenk

               Frazeologia 2005-03-23
               Co znaczy związek frazeologiczny sierota boża?
   Takiego związku nie odnotowują słowniki, ale jest używany np. w
   Internecie. Określenie to jest zdecydowanie potoczne i pod względem
   semantycznym łączy się ściśle z rzeczownikiem sierota w znaczeniu ‘ktoś
   godny politowania’ (J. Anusiewicz, J. Skawiński Słownik polszczyzny
   potocznej), ‘ironicznie o człowieku niezaradnym, mało przedsiębiorczym,
   roztargnionym’ (Słownik współczesnego języka polskiego pod red. B.
   Dunaja), ‘osoba niezaradna lub budząca współczucie’ (Inny słownik
   języka polskiego pod red. M. Bańki), ‘potocznie, ironicznie o człowieku
   niezaradnym, pogardzanym przez innych’ (Uniwersalny słownik języka
   polskiego pod red. S. Dubisza).
   Katarzyna Wyrwas

            Frazeologia 2005-03-12
            Co znaczy związek frazeologiczny miłość platoniczna?
   Miłość platoniczna to miłość mężczyzny i kobiety pozbawiona
   pierwiastków zmysłowych (zob. Słownik języka polskiego PWN pod red. M.
   Szymczaka).
   Katarzyna Wyrwas

             Frazeologia 2005-03-07
             Co oznacza związek frazeologiczny kulawy kompromis?
   Słowniki nie odnotowują połączenia kulawy kompromis, a w Internecie
   udało mi się znaleźć zaledwie 3 przykłady użycia takiej metafory. Być
   może jest to omyłkowa lub okazjonalna konstrukcja podobna do związku
   frazeologicznego zgniły kompromis używanego głownie w publicystyce
   (przykłady znaleźć można np. w „Polityce”, „Neewsweeku”, „Wiedzy i
   Życiu”, „Wprost”, „Gazecie Polskiej”, „Tygodniku Powszechnym”, „Gazecie
   Finansowej”, „Naszym Dzienniku”, „Znaku”, „Myśli Polskiej”, „Fakcie”,
   „Res Publice” i innych). Zgniły kompromis to ‘ugoda będąca w zasadzie
   kapitulacją jednej ze stron, która musi się sprzeniewierzyć wyznawanym
   dotąd zasadom’ (Uniwersalny słownik języka polskiego pod red. S.
   Dubisza). Być może modyfikacja kulawy kompromis ma w przekonaniu tak
   mówiących osób złagodzić negatywny wydźwięk przymiotnika zgniły?
   Katarzyna Wyrwas

                Frazeologia 2005-03-01
                Co oznacza związek frazeologiczny lwi pazur?
   Lwi pazur ‘wielki talent dający się dostrzec nawet w szczególe’ (por.
   Słownik języka polskiego PWN pod red. M. Szymczaka).
   Katarzyna Wyrwas

               Frazeologia 2005-03-01
               Co oznacza związek frazeologiczny lew salonowy?
   Lwem salonowym nazywa się mężczyznę uwodzącego kobiety (por. Słownik
   języka polskiego PWN pod red. M. Szymczaka).
   Katarzyna Wyrwas

                           Frazeologia 2005-03-01
   Witam, poproszę kilka przykładów lub wskazówkę na temat - frazeologizmy
   języka potocznego. Z góry dziękuję za każdą radę, która mnie
   ukierunkuje w jakikolwiek sposób.
   Najłatwiej znaleźć potoczne związki frazeologiczne w Słowniku
   polszczyzny potocznej J. Anusiewicza i J. Skawińskiego. Oto kilka: dać
   ciała ‘zrobić coś źle, niewłaściwie, skompromitować się’, na blachę
   ‘dobrze, doskonale, bezbłędnie, znakomicie’, na chama ‘w sposób
   bezwzględny, brutalnie, przemocą, z użyciem iły’, wchodzić w coś z
   butami ‘zachowywać się brutalnie, niedelikatnie, nietaktownie’. Proszę
   zajrzeć także na stronę www.frazeologia.pl.
   Katarzyna Wyrwas

                           Frazeologia 2005-02-22
   Co to znaczy czuć się jak groch przy drodze? Pierwszy raz spotkałam się
   z takim określeniem, a nie mogę tego zwrotu odnaleźć w słowniku
   frazeologicznym. Z góry dziękuję za pomoc.
   Geneza tego znanego nie tylko w Polsce przysłowia jest jasna, idzie
   bowiem o uprawę pożytecznej rośliny przy drodze, którą poruszają się
   podróżni. Jeśli ktoś czuje się jak groch przy drodze, to znaczy, że
   czuje się źle, gdyż jest narażony na nieprzyjemności z każdej strony,
   jak groch zasiany przy drodze, podskubywany przez głodnych wędrowców
   (zob. M. Bańko: Słownik porównań. Warszawa 2004). Uniwersalny słownik
   języka polskiego pod red. S. Dubisza zalicza ten frazeologizm do
   potocznych i podaje definicję ‘czuć się źle, być stale niepokojonym,
   nękanym’. Od dawna znany jest również zwrot przysłowiowy jak groch przy
   drodze o znaczeniu ‘kto idzie, to skubnie’ (zob. Słownik języka
   polskiego PAN pod red. W. Doroszewskiego). Julian Krzyżanowski zwraca
   uwagę, że w dobie staropolskiej frazeologizm ten miał postać Jak groch
   przy drodze, kto idzie, to go głodze z czasownikiem głość o znaczeniu
   ‘jeść’, który wyszedł z użycia, skutkiem czego zmienił się również
   kształt przysłowia (J. Krzyżanowski: Mądrej głowie dość dwie słowie. T.
   1, Trzy centurie przysłów polskich. Warszawa 1960, s. 177-178).
   Katarzyna Wyrwas

           Frazeologia 2005-01-07
           Co oznacza związek frazeologiczny żywić się manną Bożą?
   Jeśli idzie o związki frazeologiczne dotyczące biblijnej manny z nieba,
   to jest ich kilka, choć Słownik języka polskiego PWN pod red. M.
   Szymczaka odnotowuje tylko jeden – manna z nieba spadnie, spada komuś
   ‘coś komuś przychodzi łatwo, bez wysiłku, nieoczekiwanie’. Więcej
   frazeologizmów z manną znaleźć można w publikacji A. Godynia Od Adama i
   Ewy zaczynać. Mały słownik biblizmów języka polskiego (np. jak manna z
   nieba spadł oznaczający nieoczekiwaną pomoc). Interesujący Pana związek
   ma kilka wariantów – manną bożą żyje, żywić się manną bożą (albo
   niebieską) oraz żyć manną bożą (albo niebieską). Wszystkie one używane
   są w znaczeniu ‘żyć nie wiadomo z czego, bez stałych środków
   utrzymania; nie dojadać’.
   Katarzyna Wyrwas

                  Frazeologia 2004-12-21
                  Co oznacza wyrażenie milczeć jak zaklęty?
   Wyrażeniem milczy jak zaklęty określa się człowieka, który milczy
   uporczywie (por. M. Bańko Słownik porównań).
   Katarzyna Wyrwas

                   Frazeologia 2004-12-20
                   Co oznacza frazeologizm plagi egipskie?
   Plaga egipska to frazeologizm stosowany w celu określenia czegoś lub
   kogoś bardzo dokuczliwego, uciążliwego, nieznośnego. Jest on aluzją do
   klęsk, które według Biblii zesłał Bóg na Egipt za to, że faraon nie
   chciał uwolnić Żydów (por. Słownik języka polskiego PWN pod red. M.
   Szymczaka).
   Katarzyna Wyrwas

                   Frazeologia 2004-12-20
                   Co oznacza frazeologizm wieści Hiobowe?
   Hiobowa wieść oznacza ‘wiadomość tragiczną, wiadomość o nieszczęściu’
   (por. Słownik języka polskiego PWN pod red. M. Szymczaka).
   Katarzyna Wyrwas

                    Frazeologia 2004-12-20
                    Co oznacza frazeologizm wdowi grosz?
   Wdowi grosz (grosik) to ‘niewielka suma, niewielki dar składany na
   jakiś cel kosztem wyrzeczeń, lecz z serca, przez kogoś niezamożnego’
   (zob. Słownik języka polskiego PWN pod red. M. Szymczaka).
   Katarzyna Wyrwas

                   Frazeologia 2004-12-16
                   Co oznacza związek Salomonowa mądrość?
   Tego frazeologizmu biblijnego używa się na określenie mądrości
   niezwykłej, nadzwyczajnej. Inną jego wersją jest utarte porównanie
   mądry jak Salomon.
   Katarzyna Wyrwas

        Frazeologia 2004-12-13
        Co oznacza związek frazeologiczny głos wołającego na pustyni?
   Pochodzący z Biblii frazeologizm głos wołającego (rzadkie wołający) na
   puszczy (będący tłumaczeniem łacińskiej konstrukcji vox clamantis in
   deserto) oznacza ‘słowa, apel nie znajdujące oddźwięku, nie słuchane,
   lekceważone, trafiające w próżnię’. Rzeczownik puszcza oznaczał dawniej
   ‘miejsce puste, pustkowie, pustynię’, dziś jednak używany jest w
   znaczeniu ‘pierwotny, dziewiczy las’ i współcześnie zauważa się
   modyfikację tego związku, którą upowszechniła zwłaszcza Biblia
   Tysiąclecia. Nadal jednak w uzusie częstsza jest wersja z puszczą, co
   potwierdza nie tylko Nowy słownik poprawnej polszczyzny PWN pod red. A.
   Markowskiego, lecz także materiał ze stron internetowych i Korpusu
   języka polskiego PWN. Wersję głos wołającego na puszczy odnotowuj
   także takie publikacje, jak Słownik języka polskiego PWN pod red. W.
   Doroszewskiego, Słownik języka polskiego PWN pod red. M. Szymczaka,
   Uniwersalny słownik języka polskiego pod red. S. Dubisza oraz Słownik
   frazeologiczny współczesnej polszczyzny S. Bąby i J. Liberka i A. Godyń
   w słowniku Od Adama i Ewy zaczynać. Mały słownik biblizmów języka
   polskiego. Prof. Jan Miodek w swym Słowniku ojczyzny polszczyzny uznaje
   oba warianty omawianego frazeologizmu za równorzędne, podkreślając, że
   rzeczowniki puszcza pustynia są tożsame etymologicznie (pochodzą bowiem
   od prasłowiańskiego przymiotnika *pustъ ‘pusty, bezludny’). W swoich
   tekstach Profesor zaleca, aby wersji głos wołającego na puszczy używać
   w codziennym językowym obcowaniu, a wariantu głos wołającego na pustyni
   tylko w czytanach kościelnych, słowo pustynia oddaje bowiem dobrze
   realia krajobrazów biblijnych.
   Katarzyna Wyrwas

   1 2 3 4 5 6 7 8 9 10 11 12 13 14 15 16 17 18 19 20 21 22 23 24 25 26 27
   28 29 30 31 32 33 34 35 36 37 38 39 40 41 42 43 44 45 46 47 48 49 50 51
   52 53 54 55 56 57 58 59 60 61 62 63 64 65 66 67 68 69 70 71 72 73 74 75
   76 77 78 79 80 81 82 83 84 85 86 87 88 89 90 91 92 93 94 95 96 97 98 99
   100 101 102 103 104 105 106 107 108 109 110 111 112 113 114 115 116 117
   118 119 120 121 122 123 124 125 126 127 128 129 130 131 132 133 134 135
   136 137 138 139 140 141 142 143 144 145 146 147 148 149 150 151 152 153
             154 155 156 157 158 159 160 161 162 163 164 165 166
