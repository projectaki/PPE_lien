   Najczęściej zadawane pytania (229) Ortografia (592) Interpunkcja (198)
   Wymowa (69) Znaczenie (264) Etymologia (306) Historia języka (26)
   Składnia (336) Słowotwórstwo (139) Odmiana (333) Frazeologia (133)
   Poprawność komunikacyjna (190) Nazwy własne (439) Wyrazy obce (90)
   Grzeczność językowa (41) Różne (164) Wszystkie tematy (3320)
   ____________________ w: [Wszystkie tematy__________________] SZUKAJ
   Uwaga! Można wybrać dział!
   _______________________________________________________________________

   Znaczenie 2004-02-17
   Czym się różni inżynierski od inżynieryjnego?
   Inżynierski jest formą starszą, notowaną (jako jedyna, wyłączna) już w
   słownikach z końca XIX i początku XX wieku. Niektóre współczesne
   słowniki nie zaznaczają różnicy między przymiotnikami inżynierski i
   inżynieryjny, podają nawet takie same definicje i pozwalają używać obu
   wyrazów wymiennie, por. Nowy słownik poprawnej polszczyzny PWN pod red.
   A. Markowskiego – inżynierski albo inżynieryjny ‘dotyczący inżyniera
   lub inżynierii’, np. Studia / prace inżynierskie (inżynieryjne).
   Słownik współczesnego języka polskiego pod red. B. Dunaja, Inny słownik
   języka polskiego pod red. M. Bańki oraz Podręczny słownik współczesnej
   polszczyzny pod red. H. Zgółkowej zauważają już, że inżynierski jest
   wyrazem pochodnym od inżynier, natomiast inżynieryjny powstał od
   rzeczownika inżynieria w znaczeniu ‘nauka wykonywania robót
   inżynierskich, umiejętność projektowania i wznoszenia różnych rodzajów
   budowli’.
   Katarzyna Wyrwas

                            Znaczenie 2007-07-03
   Powiedzmy, że mamy wtorek 13 grudnia. Którym dniem jest wówczas zeszła
   środa? A zeszły poniedziałek? A zeszły wtorek?
   Słownik języka polskiego, pod red. M. Szymczaka podaje następujące
   znaczenie słowa zeszły: «taki, który dopiero co minął, ostatni przed
   obecnie istniejącym; miniony, ubiegły». W związku z tym, jeżeli mamy
   wtorek 13 grudnia, to zeszły poniedziałek to 12 grudnia, zeszła środa
   to 7 grudnia, a zeszły wtorek to 6 grudnia. W języku polskim nie mamy,
   z wyjątkiem wczoraj i przedwczoraj, syntetycznych środków, które
   określałyby kolejne minione dni. A zatem w przedstawionej sytuacji
   zeszły poniedziałek to wczoraj, a zeszła niedziela to przedwczoraj,
   pozostałe dni musimy nazywać w sposób opisowy, czyli np. zeszły wtorek,
   ubiegły poniedziałek albo tydzień temu w środę.
   Alicja Podstolec

                            Znaczenie 2007-07-03
   Chciałabym zapytać, czy poprawny jest poniższy tekst (pytania
   zamieściłam w nawiasach): „Od dnia 1 marca 2007 r. na czas (czy do
   czasu?) pełnienia obowiązków kierownika przez Panią Kowalską, przyznaję
   Pani Szymańskiej premię zryczałtowaną za wykonywanie dodatkowych
   czynności wynikających z zakresu obowiązków ww., a w szczególności za:
   przygotowanie danych (czy przygotowywanie danych?) do sporządzanej
   informacji dot. realizacji programu”.
   Napiszę Pani, jakie informacje można wyczytać z nadesłanego tekstu. Na
   czas trwania czegoś znaczy ‘przez czas, kiedy to coś trwa’, a do czasu
   znaczy ‘do momentu, kiedy coś innego się nie skończy’, dlatego też na
   czas pełnienia obowiązków kierownika przez Panią Kowalską rozumieć
   należy jako ‘przez cały ten czas, kiedy pani Kowalska pełnić będzie
   obowiązki kierownika, pani Szymańska będzie otrzymywać premię’, a do
   czasu pełnienia obowiązków kierownika przez Panią Kowalską oznacza
   ‘dopóki pani Kowalska pełnić będzie obowiązki kierownika, pani
   Szymańska będzie otrzymywać premię’.
   Co do form czasowników, to przygotowywanie danych oznacza czynność
   rozciągniętą w czasie, z naciskiem na długotrwałe wykonywanie tych
   czynności, natomiast przygotowanie danych to raczej proces zamknięty.
   Katarzyna Wyrwas

                            Znaczenie 2007-07-02
   Proszę o wyjaśnienie spójnika użytego lub w tekście podanym poniżej:
   „Porządkowanie i pielęgnacja terenów zielonych poprzez usuwanie
   roślinności oraz zarośli porastających posesje, które swoim wyglądem
   pogarszają estetykę otoczenia lub powodują utrudnienia w ruchu pieszych
   i pojazdów, a w okresie zamierania stwarzają zagrożenie pożarowe”.
   Spójnik lub łączy zdania współrzędne i wyraża ich możliwą wymienność
   albo wzajemne wyłączanie się. W podanym przykładzie wprowadza kolejne
   przyczyny, dla których należy usunąć porastające posesje zarośla.
   Usunąć je należy, gdy spełniają chociaż jeden z podanych warunków, a
   więc: gdy pogarszają estetykę otoczenia albo gdy utrudniają ruch
   pieszych i pojazdów, albo gdy stwarzają zagrożenie pożarowe.
   Alicja Podstolec

                            Znaczenie 2007-07-02
   Które z wyrażeń jest poprawne: internetowe strony głosowania czy
   internetowe strony do głosowania? Chodzi o strony internetowe, za
   pośrednictwem których będzie można oddać swój głos w wyborach
   prezydenckich itp.
   Pod względem językowym obie wersje są zbudowane poprawnie. Jeśli jednak
   nazwa ma mówić o stronach internetowych, za pośrednictwem których można
   oddać swój głos, to powinna ona wskazywać na fakt, że wspomniane strony
   są do owego głosowania przeznaczone. Najlepiej, najbardziej precyzyjnie
   sens ten oddaje konstrukcja z przyimkiem do, czyli internetowe strony
   do głosowania.
   Katarzyna Wyrwas

                            Znaczenie 2007-07-02
   Jaki status ma wyrażenie i/lub? Czy lub jest tożsame z zestawieniem
   spójnikowym i/lub? W wielu tekstach używa się spójnika łącznego i
   połączonego ukośnikiem / ze spójnikiem rozłącznym lub dla określenia
   koniunkcyjnego i alternatywnego istnienia dwu wymienianych w zdaniu
   cech lub części. W opracowaniach technicznych i prawniczych problem ten
   ma bardzo istotne znaczenie i pojawiają się ciekawe interpretacje
   językoznawcze rozróżniające synonimiczne spójniki rozłączne lub oraz
   albo. Spójnik lub określa się jako alternatywę nierozłączną tzn.
   istnieje możliwość wystąpienia cechy A i cechy B razem, cechy A
   samodzielnie lub cechy B samodzielnie. Tożsame cechy ma zestawienie
   spójnikowe i/lub. Przykład - tytuł wynalazku: Element gwintowany,
   zwłaszcza do wzmocnienia poddawanych poprzecznemu rozciąganiu i/lub
   poprzecznemu ściskaniu drewnianych elementów konstrukcyjnych. Spójnik
   albo określa się jako alternatywę rozłączną tj. możliwość wystąpienia
   samodzielnie tylko cechy A albo samodzielnie cechy B. Przykład -
   redakcja zastrzeżenia wynalazku wielokrotnie zależnego: Sposób według
   zastrz.1 albo 2, znamienny tym, że „Wymóg ustawowy wg DzU 2001.102.1119
   §8 ust.4 (przed zmianą) jest następujący: cyt. zastrzeżenie
   wielokrotnie zależne można wyrażać tylko alternatywnie tj. pomiędzy
   numerami zastrzeżeń powinno zawierać tylko wyraz albo” .
   Odpowiedź jest utrudniona z jednej strony zamętem terminologicznym
   panującym w encyklopediach, słownikach i podręcznikach logiki, które
   wprowadzają dla trzech alternatywnych funktorów różne i różnie
   funkcjonujące nazwy (alternatywa (bez atrybutywnego określenia),
   alternatywa łączna, alternatywa rozłączna, dysjunkcja, ekskluzja), z
   drugiej zaś wieloznacznością i jednocześnie quasi-synonimiczności
   polskich alternatywnych spójników lub, albo. Sytuacja staje się jeszcze
   bardziej zagmatwana, jeśli uświadomimy sobie mnogość innych odnoszących
   się do alternatywy wyrażeń i struktur składniowych.
   Najłatwiej sobie poradzić z chaosem terminologicznym: sam termin
   „alternatywa” jest jednocześnie etykietą zbiorczą trzech typów różnie
   nazywanych alternatywnych funktorów zdaniotwórczych oraz – podrzędn
   wobec powyższej – nazwą jednego z nich. Trudność tę należy zlekceważyć
   i – wybrawszy arbitralnie terminy najbardziej naszym zdaniem adekwatne,
   wygodne, czy wręcz najszerzej stosowane - skierować uwagę na
   zrozumienie różnic między trzema typami zdań odnoszących się do
   alternatywnych funktorów. Nazywam je tutaj: alternatywą, dysjunkcją i
   ekskluzją. Jednoznacznie charakteryzowane są one poprzez układ prawd i
   fałszów; akceptacji i odrzuceń.
   Zdanie alternatywne (sensu stricto) jest fałszywe, gdy obydwa zdania
   (resp. wyrażenia, które można przetransponować w zdanie), z których
   jest zbudowane, są fałszywe, nie do przyjęcia. Np. Kobietom podobaj
   się mężczyźni inteligentni lub przystojni. Ze zdania tego wynika, że
   powodzeniem u kobiet cieszą się niekoniecznie urodziwi inteligenci,
   przystojniacy z niskim IQ i jakieś (niespotykane w naturze) osobniki o
   nieprzeciętnej urodzie z wysokim ilorazem inteligencji. Głupi brzydal
   (tak wynika z tego zdania) nie ma szans. Ta sama treść może być
   wyrażona jeszcze na wiele różnych sposobów, np. za pomocą zdania
   warunkowego: Żeby podobać się kobietom, mężczyzna, który nie jest
   inteligentny, powinien być przystojny.
   Zdanie dysjunktywne jest fałszywe, gdy obydwa zdania składowe, lub
   elementy w zdania dające się przekształcić, są niemożliwe do
   jednoczesnego zaakceptowania. Można natomiast przyjąć jedno z nich oraz
   odrzucić obie możliwości. Np. Można zachwycać się lekturami Masłowskiej
   lub Szymborskiej. Wynika z niego, że zachwyt Masłowską raczej eliminuje
   podziw dla Szymborskiej, że jednoczesna fascynacja lekturami obu pań
   jest w ocenie wypowiadającego to zdanie niemożliwa, ale można lubić
   książki jednej z nich, lub nie cenić żadnej.
   Natomiast ekskluzja nie dopuszcza ani zaakceptowania obu zdań, ani ich
   odrzucenia. Zdanie wykrzyknikowe: Pieniądze albo życie! zakłada
   sytuację albo... albo... , tertium non datur: dasz pieniądze – ratujesz
   życie, nie dasz – stracisz. Czyli w intencji nadawcy wykluczone jest
   zarówno uratowanie pieniędzy i życia przez odbiorcę i adresata tego
   komunikatu, jak i odebranie mu jednego i drugiego. Ani zatem nie jest
   tak, że można oddać pieniądze i zginąć, ani tak, że zachować jedno i
   drugie.
   Między tymi trzema naszkicowanymi powyżej typami zachodzą skomplikowane
   relacje wzajemnych przekładów, wyrażania ich przez konstrukcje
   konstytuowane przez zgoła różne funktory, kontekstualnego
   ujednoznaczniania lub intencjonalnego „rozmywania” sensu.
   Wszystkie one korzystają z wieloznacznych w literackiej polszczyźnie
   spójników lub, albo, czy, ewentualnie i innych. Jeżeli jednak tekst
   wymaga jednoznaczności, bo jest np. sformułowany w jakimś
   specjalistycznym języku (prawniczym, technicznym, jako instrukcja
   działań itp.), wówczas można użyć „technicznego” wyrażenia i/lub, które
   jest sygnałem, iż mamy do czynienia z alternatywą w wąskim rozumieniu
   (typ pierwszy), która w przeciwieństwie do dwu pozostałych dopuszcza
   współakceptację obu zdań składowych (lub ich elementów, które mogą ulec
   przekształceniu się w zdania). Niektórzy logicy proponują (casus
   przesłanego tekstu internetowego) wyostrzenie, wyregulowanie
   semantyczne wyrażeń lub i albo tak, żeby każde z nich było etykiet
   konkretnego typu. Pomijając fakt, że odgórne regulacje w dziedzinie
   potoczności raczej nie odznaczają się skutecznością, propozycja taka
   mija się z celem również i dlatego, że wieloznaczność często jest
   zamierzoną wartością tekstu. Poza tym każda ze złożonych składniowo
   konstrukcji konstytuowanych przez któryś z tych spójników, może zostać
   przetransformowana na wielość innych i przez inne jednoznacznie
   zdefiniowana. Język naturalny rządzi się odmiennymi regułami niż
   klasyczna logika, która może, ewentualnie, patronować niektórym szkołom
   jego analizy. Zob. także mój artykuł pt. Deskryptywne aktualizacje
   alternatywy (w zbiorze: Wyrażenia funkcyjne w systemie i tekście. Toruń
   1995, s. 47–55).
   Kamilla Termińska

                            Znaczenie 2007-06-29
   Co oznacza wyraz niezwłocznie, a co oznacza wyraz chwila i jaka
   występuje różnica między tymi wyrazami?
   Niezwłocznie oznacza ‘natychmiast, bez zwłoki, w jak najkrótszym
   czasie’. Chwila to pewien krótki odcinek czasu. Bez wątpienia chwila
   jest mniej określonym, mniej sprecyzowanym odcinkiem czasowym. Jeśli
   coś ma nastąpić niezwłocznie, możemy się spodziewać szybszej realizacji
   niż gdyby miało nastąpić za chwilę. Ponadto wyraz niezwłocznie w
   słownikach zaklasyfikowany jest jako książkowy, a więc taki, który
   najczęściej spotkać możemy właśnie w literaturze, rzadziej zaś w języku
   mówionym.
   Alicja Podstolec

            Znaczenie 2007-06-29
            Powinno się mówić odlot samolotu czy wylot samolotu?
   Obie możliwości są poprawne. Oto przykładowe zdanie zaczerpnięte z
   Nowego słownika poprawnej polszczyzny pod red. A. Markowskiego: Samolot
   odlatywał, migając światłami - samolot widziany jest już z jakiejś
   perspektywy, oddalił się, odleciał. Opinię moją potwierdza wspomniany
   prof. A. Markowski podając następującą definicję (warto zacytować oba
   znaczenia terminu odlatywać): 1. lecąc, oddalać się, 2. oddalać się,
   podróżując samolotem, balonem, śmigłowcem itp. Z drugiej strony mamy
   czasownik wylatywać, który dotyczy tylko momentu startu, używamy go
   wówczas, gdy samolot nie opuścił jeszcze lotniska. Prof. Markowski
   pisze następująco: wylatywać - tylko w 3 os. - o samolocie: ‘startować,
   wyruszać w drogę’. Pomocny będzie przykład: Przed południem wylatuj
   samoloty do Nowego Jorku i do Paryża. W obu przypadkach mamy inn
   perspektywę: w pierwszym mowa o oddalaniu się, natomiast w drugim o
   swoistych przygotowaniach do wylotu, zbieraniu informacji na temat
   konkretnego rejsu, który nas interesuje. Jednak na pytanie, które Pani
   zadała, muszę odpowiedzieć, że obie wersje są poprawne, ale każda
   trochę z innej perspektywy.
   Grzegorz Mroczek

      Znaczenie 2007-06-29
      Dlaczego okolicznik przyzwolenia nazywa się właśnie przyzwolenia?
   Terminy to sprawa umowy i tradycji (bo używa się też określenia:
   okolicznik przyczyny niezrealizowanej // niespełnionej // zaprzeczonej.
   W zdaniu: Poszła do pracy, chociaż (mimo że) była chora // pomimo
   choroby – choroba jest okolicznością (przyczyną), która przyzwala na
   to, o czym mówi zdanie główne (Poszła do pracy) - ale nie stanowi
   przyczyny koniecznej, by tak zrobić. Choroba jest też powodem (lub może
   być powodem // przyczyną), by właśnie nie zrobić tego, o czym mówi
   treść (orzeczenie) zdania głównego; por. Nie poszła do pracy + ponieważ
   była chora // z powodu choroby). Operatory przyzwolenia, którymi s
   mimo, pomimo, choć, chociaż, sygnalizują więc dopuszczalność zdarzenia,
   o którym mowa w zdaniu głównym, choć okoliczności (okolicznik lub
   zdanie okolicznikowe) kazałyby oczekiwać, że właśnie zdarzenie to nie
   zajdzie.
   Ewa Jedrzejko

                            Znaczenie 2007-06-29
   Czy zdanie: Pamiętam jeszcze czasy, gdy pociąg ciągnął parowóz jest
   poprawne, czy jednak należy powiedzieć jednoznacznie Pamiętam jeszcze
   czasy, gdy parowóz ciągnął pociąg i jeśli tak, to dlaczego? Zakładam,
   że pozorna dwuznaczność nie jest tu istotna, bo oczywiście pociąg nie
   może ciągnąc parowozu.
   To bardzo interesujący przykład, w którym za pomocą szyku eksponuje się
   treści, na których zależało autorowi. Toteż parowóz został przesunięty
   do części rematycznej, czyli końcowej zdania, którą się zdecydowanie
   bardziej akcentuje niż początkową oraz w której spodziewane są treści
   nowe, istotne. Dlatego lepsza jest ta konstrukcja (zwana emfatyczną) z
   parowozem na końcu nomen omen!
   Iwona Loewe

                            Znaczenie 2007-06-29
   Zwracam się z uprzejmą prośbą o pomoc. Jestem miłośnikiem polskiej
   motoryzacji i chcę obecnie zarejestrować ogólnopolski związek dla
   wszystkich podobnych mi pasjonatów. Nie potrafię jednak wymyślić nazwy.
   Wiem jednak, co ma być. Zaczynać się musi od słów polski związek.
   Kończyć mogłoby się słowami motoryzacji zabytkowej. Brakuje mi w tej
   układance słowa-klucza, które powie wszystkim, że chodzi w tym związku
   wyłącznie o polską motoryzację, tj. rowery, motory, auta osobowe i
   ciężarowe oraz traktory i maszyny rolnicze, o wszystkie prototypy).
   Ktoś podpowiada słowo rodzimej, ale jest jakieś takie rzadko używane i
   wydaje się przestarzałe. Następna propozycja to krajowej, ale i tu
   mówią, że z czasów komuny (krajowy zjazd partii itp.). Pozostały
   jeszcze słowa ojczysty i narodowy. I tu już brakuje opinii. Pomóżcie
   państwo, bo ja nie jestem w stanie wybrnąć z tej łamigłówki. Potrzebuję
   pomysłu, aby nazwa przetrwała wieki i była uniwersalna i ponadczasowa.
   Odpowiedź nie jest łatwa, nie będzie więc i krótka. W polszczyźnie
   rzeczownik związek występuje w znaczeniu ‘zespół ludzi, instytucji,
   państw itp. zorganizowanych, działających wspólnie, mających wspólne
   cele; zrzeszenie, organizacja’ (Uniwersalny słownik języka polskiego
   pod red. S. Dubisza (Warszawa 2003). Jak pokazuje materiał zgromadzony
   z Słowniku skrótów i skrótowców Jerzego Podrackiego (Warszawa 1999), w
   nazwach organizacji najczęstsze, najbardziej rozpowszechnione s
   połączenia z słowa związek rzeczownikami w liczbie mnogiej nazywającymi
   ludzi (artyści, literaci, bojownicy i in.), np. Związek Artystów Scen
   Polskich, Związek Bojowników o Wolność i Demokrację, Związek Byłych
   Żołnierzy Zawodowych, Związek Kompozytorów Polskich, Związek Literatów
   Polskich, Związek Maklerów Papierów Wartościowych, Związek Polskich
   Artystów Fotografików, Związek Polskich Artystów Plastyków, Związek
   Socjalistycznej Młodzieży Polskiej, Polski Zawiązek Działkowców, Polski
   Związek Esperantystów, Polski Związek Głuchych. Rzeczownik ten łączy
   się także z rzeczownikami będącymi nazwami zbiorowymi (nauczycielstwo,
   harcerstwo, młodzież), np. Związek Nauczycielstwa Polskiego, Związek
   Harcerstwa Polskiego, Związek Młodzieży Polskiej. Rzadsze są połączenia
   z rzeczownikami oznaczającymi instytucje, państwa, miasta, np. Związek
   Ochotniczych Straży Pożarnych, Związek Banków Polskich, Związek
   Spółdzielni Rybackich, Związek Socjalistycznych Republik Radzieckich,
   średniowieczny związek miast, tu należałoby też może zaliczyć Polski
   Związek Piłki Nożnej. Z tego wyliczenia wynika, że związek zwykle
   grupuje ludzi, a nie np. maszyny, dlatego niezbyt fortunne wydało mi
   się połączenie Związek Motoryzacji, zwłaszcza że akcentuje Pan, iż
   członkami owego związku mieliby zostać miłośnicy motoryzacji. Po
   pierwsze więc: czy nie lepiej Związek Miłośników? Po drugie: nawet
   najnowsze słowniki języka polskiego nie odnotowują rzeczownika
   motoryzacja w znaczeniu przedmiotowym ‘pojazdy’, podając jedynie, że
   motoryzacja to czynność – ‘wprowadzenie do transportu pojazdów
   mechanicznych’. Rozumiem Pana intencję, aby jedną nazwą objąć ogół
   pojazdów, ale obawiam się, że połączenie motoryzacja zabytkowa nie jest
   poprawne semantycznie. Może więc lepiej w nazwie użyć wyrazu pojazd o
   ugruntowanym w naszym języku, a zarazem szerokim znaczeniu ‘urządzenie
   do transportu lądowego przystosowane do poruszania się na kołach,
   gąsienicach lub płozach po szynach, po drodze lub bezpośrednio po
   gruncie’, które jest na tyle pojemne, że obejmie wszystkie wymienione
   przez Pana w pytaniu pojazdy: rowery, motory, auta osobowe i ciężarowe
   oraz traktory i maszyny rolnicze. Konstrukcja pojazdy zabytkowe nie
   jest w polszczyźnie niczym dziwnym czy nowym, organizuje się bowiem
   wystawy, zloty, rajdy czy mistrzostwa Polski pojazdów zabytkowych,
   istnieją muzea pojazdów zabytkowych, a także (m.in. chyba) Tucholskie
   Stowarzyszenie Pojazdów Zabytkowych, Polski Związek Motorowy ma Główn
   Komisję Pojazdów Zabytkowych, w 2004 roku Ministerstwo Transportu i
   Budownictwa wydało Rozporządzenie nt. pojazdów zabytkowych. Po trzecie:
   jeśli chce Pan w nazwie podkreślić, że związek grupuje miłośników
   wyłącznie polskich pojazdów, może Pan bez wahania użyć przymiotnika
   rodzimy, nie jest to wyraz przestarzały (nawet na stronach
   internetowych jest bardzo częsty), ma jedynie charakter książkowy,
   można by nawet powiedzieć, że erudycyjny, a więc do pięknie brzmiącej
   nazwy znakomicie się nadający. Rodzimy ma znaczenie ‘właściwy danemu
   narodowi, krajowi, domowi, pochodzący z danego narodu, plemienia,
   kraju, domu; narodowy, ojczysty, macierzysty, domowy, miejscowy,
   tutejszy, własny’, np. rodzimy krajobraz, rodzima kultura, sztuka,
   tradycja, rodzimy wyraz, rodzimy handel, przemysł. Przymiotnik krajowy
   ma w miarę neutralne znaczenie: ‘pochodzący z kraju – państwa,
   ojczyzny, właściwy jakiemuś krajowi’, do potrzebnej Panu nazwy jest
   więc również odpowiedni (mamy np. krajowe jabłka, komputery, krajow
   literaturę, krajową produkcję, wytwórczość). Przymiotniki ojczysty i
   narodowy do nazwy związku o charakterze niepolitycznym,
   niepatriotycznym (nieprawicowym!) wniosłyby trochę zbyt podniosły,
   uroczysty nastrój i z pewnością pewien zgrzyt stylistyczny, toteż
   zdecydowanie nie polecam ich stosowania w odniesieniu (choćby
   pośrednim) do pojazdów mechanicznych. Na podstawie zebranych wyżej uwag
   i Pana sugestii co do (obowiązkowego) początku nazwy można by wysunąć
   następującą propozycję: Polski Związek Miłośników Rodzimych Pojazdów
   Zabytkowych, nazwa ta ma jednak pewną wadę – przymiotniki polski i
   rodzimy niepotrzebnie wzajemnie dublują swe znaczenia, bo polski to dla
   Polaków przecież ‘rodzimy’, a rodzimy to przecież ‘polski’. Proponuję
   zatem zrezygnować z tego przymiotnika (i tak zresztą dla Pana nie do
   końca akceptowalnego) i zastanowić się nad nazwą Związek Miłośników
   Polskich Pojazdów Zabytkowych. Dodam, że nazwa ta z pominięciem słowa
   Miłośników wydaje mi się nieszczególnie fortunna, *Związek Rodzimych
   Pojazdów Zabytkowych to wszak nie to samo, co wymienione wcześniej
   Związek Ochotniczych Straży Pożarnych, Związek Banków Polskich czy
   Związek Spółdzielni Rybackich. To właśnie miłośnicy i ich miłośnictwo,
   czyli zamiłowania, upodobania, pasja, są sercem i siłą powstającego
   związku.
   Katarzyna Wyrwas

                      Znaczenie 2007-06-29
                      Jak nazywa się pracownik browaru?
   Chcąc rozwiązać ten problem, postanowiłem rozpocząć od przeszukiwań
   słowników najstarszych, by sprawdzić ewentualną zmienność terminu
   określającego zawód ściśle związany z przygotowywaniem i wytwarzaniem
   piwa. Bez analizy słownikowej najbardziej oczywistą odpowiedzią wydawał
   się leksem browarnik, więc od niego właśnie rozpocząłem poszukiwania
   formy najbardziej współczesnej. Browarnik (przestarzałe) inaczej
   browarz ‘ten, kto pracuje zawodowo w browarze’ (Słownik języka
   polskiego pod red. W. Doroszewskiego, Warszawa 1958, t. 1, s. 668).
   Można wyciągnąć wniosek, że już w 1958 roku autor definicji uznał, że
   nazwa browarnik czy browarz jest przestarzała, musiał więc istnieć
   termin nowszy, bardziej aktualny, bo jak wiadomo w 1958 roku wszystkich
   browarów świata nie zamknięto, zawód ten do wymarłych z pewnością nie
   należał. Moją tezę potwierdza powstały później słownik M. Szymczaka,
   który termin browarnik pominął. Poszukiwania należało skierować na
   nieco inne tory, w czym nieoczekiwanie pomógł trzeci z analizowanych
   słowników, w którym napisano: browarnik ‘specjalista w dziedzinie
   browarnictwa, piwowar’ Uniwersalny słownik języka polskiego pod red. S.
   Dubisza. Warszawa 2003, t. 1, s. 326. Piwowar - ta nazwa osoby
   pracującej w browarze wydaje się najbardziej współczesna. Dla
   potwierdzenia przeanalizowałem funkcjonowanie w języku słowa piwowar:
   ‘ten, kto zawodowo zajmuje się warzeniem piwa’ (Słownik języka
   polskiego pod red. M. Szymczaka, Warszawa 1995, t. 2, s. 652).
   Podsumowując, teoretycznie możemy używać trzech nazw browarnik,
   browarz, piwowar wymiennie, ale pamiętajmy, że jeżeli nie chcemy być
   posądzeni o używanie archaizmów, mówmy: Mój znajomy pracuje jako
   piwowar i wtedy wszystko biedzie w porządku.
   Grzegorz Mroczek

                            Znaczenie 2007-06-29
   Czy wyrażenie przewodnik o książkach jest poprawne, czy powinno się
   raczej powiedzieć przewodnik po czymś? Tylko że przewodnik po książce
   lub przewodnik po książkach intuicyjnie nie brzmi dobrze...
   Rzeczownik przewodnik ma bardzo wiele znaczeń, jednym z nich jest
   niewątpliwie ‘książka zawierająca praktyczne wiadomości, instrukcje
   dotyczące jakiejś dziedziny’ (Nowy słownik języka polskiego PWN pod
   red. E. Sobol, Warszawa 2002, s. 791). Jeżeli rozpatrujemy to konkretne
   znaczenie słowa przewodnik, to jedyną możliwą i prawidłową odpowiedzi
   jest przewodnik po czymś. Doskonały przykład, pomocny w rozwikłaniu tej
   zagadki, przynosi wspomniany już przed momentem słownik: Ilustrowany
   przewodnik po Warszawie. W tym konkretnym przypadku przewodnik jest
   zawsze po czymś. To, co brzmi teoretycznie źle, niekoniecznie jest
   formą błędną.
   Grzegorz Mroczek

                            Znaczenie 2007-06-29
   Pracuję w firmie zajmującej się sprzedażą samochodów. Chciałbym spytać
   o stosowanie określenia ręczna czy też manualna skrzynia biegów.
   Zdecydowanie częściej na rynku (wśród innych marek samochodów) spotykam
   się z określeniem manualna skrzynia biegów, manualna przekładnia. Czy
   takie określenie jest poprawne? Czy lepsze byłoby zastosowanie ręcznej
   skrzyni biegów?
   Przytoczone przymiotniki, ręczny i manualny, znaczą to samo, z tym
   jednakże, że zdecydowanie częściej używa się przymiotnika ręczny (napęd
   ręczny, dzwonek ręczny, piła ręczna, hamulec ręczny, ręczny świder
   górniczy). Przymiotnik manualn (z łac. manualis) w słownikach
   traktowany jest jako wyraz książkowy, używa się go raczej w połączeniu
   z rzeczownikami abstrakcyjnymi: czynności manualne, umiejętności,
   zdolności manualne, sprawność manualna. Czy w takim razie wyrażenie
   manualna skrzynia biegów jest niepoprawne? Nie, choć dla przeciętnego
   użytkownika polszczyzny połączenie brzmi pretensjonalnie; lepsze jest:
   ręczna skrzynia biegów. Ale język nieustannie zmienia się. Skoro w
   branży samochodowej często używane jest wyrażenie manualna skrzynia
   biegów, może dojść do rozszerzania łączliwości przymiotnika manualny.
   Krystyna Kleszczowa

                            Znaczenie 2007-06-29
   Czy można dziecko spuścić w dół, czy wystarczy powiedzieć spuściłam
   dziecko? Przecież wiadomo, że spuszcza się coś w dół.
   Zwroty typu cofać się do tylu, spuścić w dół uważane są za tautologie,
   czyli wypowiedzi, w których wyrazy określające nie wzbogacają wyrazu
   określanego; uznaje się tego typu wypowiedzi za niepoprawne. Informacje
   takie można znaleźć w słownikach języka polskiego, w słownikach
   poprawnej polszczyzny - np. w haśle odpowiedniego czasownika.
   Jolanta Tambor

                            Znaczenie 2007-06-27
   Zwracam się z uprzejmą prośbą o podanie znaczenia słów umowa pod
   nadzorem i umowa pod kierownictwem. Proszę również o podanie cech
   wspólnych i różnic między słowami pod nadzorem i pod kierownictwem.
   Nadzór według Słownika współczesnego języka polskiego pod red.
   Bogusława Dunaja (Warszawa 1996) to ‘sprawowanie kontroli, pilnowanie
   ludzi bądź rzeczy’ lub w znaczeniu drugim: ‘urząd, jednostka
   organizacyjna nadzorujące kogoś lub coś’, a nadzorować to ‘pilnować
   kogoś lub coś, mieć nadzór nad kimś lub czymś, doglądać, pilnować
   czegoś’, natomiast kierownictwo to ‘kierowanie, zarządzanie czymś’, a
   także: ‘grupa osób zarządzających przedsiębiorstwem, instytucją,
   organizacją; zarząd, dyrekcja, zwierzchnictwo’. Z kolei kierować to
   ‘zarządzać czymś, kimś, przewodniczyć czemuś, komuś, rządzić czymś,
   kimś, stać na czele czegoś’. Inna jest więc funkcja podmiotu wobec
   przedmiotu, którego czynność dotyczy. W przypadku nadzoru jest to
   poddawanie ocenie działalności przedmiotu, w przypadku kierownictwa zaś
   podkreślony jest element aktywności podmiotu wobec przedmiotu, jego
   integrację z grupą i udział w danym procesie i jego przebiegu. W
   przypadku nadzoru można by także mniemać, że wykonawca czynności jest
   poza czymś, co nadzoruje, nie należy do danego zbioru. Takiej
   interpretacji przeczy jednak definicja słowa zawarta w Uniwersalnym
   słowniku języka polskiego pod red. Stanisława Dubisza (Warszawa 2003),
   w którym nadzór to ‘komórka organizacyjna (zakładu, urzędu) nadzorująca
   kogoś lub coś, personel nadzorujący, także pomieszczenie, siedziba’.
   Inny słownik języka polskiego pod red. Mirosława Bańki (Warszawa 2000)
   podkreśla z kolei w definicji słowa nadzór posiadane uprawnienia
   podmiotu do wykonywania danej czynności – ‘nadzór nad jakąś osobą,
   instytucją lub jej pracą to pilnowanie lub kontrolowanie jej przez
   uprawnioną do tego osobę lub instytucję’. Taki wymóg nie musi być
   spełniony wobec kierownictwa, są to bowiem ‘ludzie stojący na czele
   jakiejś instytucji lub organizacji’. Co do połączeń umowa pod nadzorem
   lub umowa pod kierownictwem, odnosić mogą się one zarówno do znaczenia
   odczasownikowego, jak i do grupy ludzi. Różnica wynikać może więc z
   określonych funkcji, jak i ze statutu grupy nadrzędnej, analogicznie do
   podanych powyżej definicji.
   Maria Czempka

                            Znaczenie 2007-06-27
   Czy wyrażanie własnych myśli, sądów, opinii odnośnie czyichś wypowiedzi
   można nazwać ustosunkowywaniem się do wypowiedzi?
   Ustosunkować się to znaczy przyjąć określoną postawę, określone
   stanowisko wobec kogoś lub czegoś, określić, wyrazić swój stosunek do
   kogoś, do czegoś. Można zatem ustosunkować się do kogoś przyjaźnie,
   serdecznie, życzliwie, można także do kogoś lub do czegoś ustosunkować
   się krytycznie, negatywnie, nieprzychylnie, wrogo. Można również
   ustosunkowywać się do czegoś, np. do referatu, do czyjegoś wystąpienia
   (zob. Uniwersalny słownik języka polskiego pod red. S. Dubisza).
   Katarzyna Wyrwas

                            Znaczenie 2007-06-27
   Czy określenie wkrótce po wojnie jest poprawne, jeśli chodzi o lata
   1945-1950?
   Słowo wkrótce ma znaczenie ‘niebawem, w niedługim czasie po czymś’,
   dlatego sformułowanie wkrótce po wojnie jest poprawne. Trzeba
   jednocześnie pamiętać, że jest to zwrot nieprecyzyjny (zwłaszcza, że
   nie precyzujemy, o którą wojnę chodzi) i każdy odbiorca może inaczej
   wyznaczyć cezurę lat określaną mianem wkrótce po wojnie.
   Alicja Podstolec

              Znaczenie 2007-06-27
              Co oznacza słowo piar i tworzenie dobrego piaru?
   *Piar to głoskowa realizacja skrótu słów public relations (PR – pewnie
   po polsku wymawialibyśmy te głoski jako [pe-er], ale przyjęła się
   wymowa tego skrótu przy użyciu dźwięków angielskich, stąd [pi-ar]).
   Public relations to zwrot, który tłumaczy się jako kreowanie
   pozytywnego wizerunku osoby, firmy czy instytucji i dbanie o tenże
   wizerunek. A zatem tworzenie dobrego *piaru to tworzenie pozytywnego
   obrazu osoby, firmy w oczach społeczeństwa.
   Katarzyna Sujkowska-Sobisz

                            Znaczenie 2007-06-26
   Czy poprawny jest zwrot posiadać doświadczenie? Osobiście wolę mieć
   doświadczenie.
   Niewątpliwie sformułowaniem poprawnym jest mieć doświadczenie, wyraz
   posiadać znaczy bowiem ‘mieć coś na własność, być właścicielem czegoś’
   (Nowy słownik poprawnej polszczyzny) i używa się go w odniesieniu do
   rzeczy materialnych o znacznej wartości.
   Ewa Biłas-Pleszak

                      1 2 3 4 5 6 7 8 9 10 11 12 13 14
