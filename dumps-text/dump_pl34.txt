
   IFRAME:
   http://www.facebook.com/plugins/like.php?app_id=202463933151350&href=ht
   tp%3A%2F%2Fwww.leksykografia.uw.edu.pl&send=false&layout=button_count&w
   idth=450&show_faces=true&action=like&colorscheme=light&font&height=21

     * [strona_logo.png]
       Internetowy przewodnik edukacyjny, red. Mirosław Bańko, Magdalena
       Majdak, Maciej Czeszewski
     * [wkl-logo.png]
     * [uw-logo.png]

     * [homepage.gif]
     * Wprowadzenie
     * Słowniki
     * Hasła diagnostyczne
     * Literatura
     * Autorzy
     * Podziękowania
     * Mapa strony

   szukaj...___________ [search-btn.png]-Submit
   [uniwersalny_skan-medium.jpg] [ogolne-icon.gif]
     *
     *

   [pdf-icon.png] pobierz hasło diagnostyczne
   wyświetl hasło diagnostyczne z opisem

Uniwersalny słownik języka polskiego, Warszawa 2003

   red. Stanisław Dubisz
     * PEŁNY TYTUŁ
       Uniwersalny słownik języka polskiego, red. S. Dubisz, t. 1–4,
       Wydawnictwo Naukowe PWN, Warszawa 2003.
     * JĘZYK / JĘZYKI
       Polski.
     * LICZBA HASEŁ
       Około 100 tysięcy haseł (około 150 000 jednostek leksykalnych).
     * UKŁAD HASEŁ
       Alfabetyczny (na porządek haseł nie mają wpływu odstępy, dywizy
       oraz znaki diakrytyczne i akcenty w wyrazach obcych).
     * TWÓRCY
       Redaktor naukowy, Stanisław Dubisz, jest profesorem zwyczajnym w
       Uniwersytecie Warszawskim, pracownikiem naukowym i dydaktycznym na
       Wydziale Polonistyki UW, członkiem m.in. Komitetu Językoznawstwa
       PAN, Polskiego Towarzystwa Językoznawczego, Towarzystwa Naukowego
       Warszawskiego, Międzynarodowego Komitetu Slawistów, Rady Języka
       Polskiego. W latach 1996–2002 i 2005 był dziekanem Wydziału
       Polonistyki UW. Jego zainteresowania badawcze skupiają się wokół
       zagadnień rozwoju historycznego i stylistycznych uwarunkowań
       polszczyzny, słownictwa polszczyzny ogólnej, polskich gwar i
       dialektów, kontaktów językowo-kulturowych oraz języka polskiego
       poza granicami kraju.
     * CHARAKTERYSTYKA
       Uniwersalny słownik języka polskiego (dalej USJP) jest
       synchroniczno-diachronicznym, jednojęzycznym słownikiem ogólnym,
       charakteryzującym się ekstensywnością i selektywnością w doborze
       materiału oraz ograniczeniem encyklopedyzmu w opisie
       leksykograficznym. Zasadniczym jego zadaniem jest rejestracja i
       charakterystyka wyselekcjonowanego zasobu słownictwa współczesnej
       polszczyzny ogólnej.
       Geneza USJP wiąże się z projektem opracowania przez Redakcję
       Słownika Języka Polskiego Wydawnictwa Naukowego PWN rozszerzonego i
       zmodernizowanego wydania trzytomowego Słownika języka polskiego pod
       redakcją M. Szymczaka. Rozpoczęte na przełomie 1994 i 1995 r.
       prace, w wyniku modyfikacji zachodzących w warsztacie
       leksykograficznym i zmiany koncepcji słownika, zakończyły się
       przyjęciem nowej formuły słownika rejestrującego leksykę
       współczesnej polszczyzny i pierwszym wydaniem słownika, które
       ukazało się w 2003 r. (prace autorskie zakończono na przełomie lat
       2000 i 2001).
       Cechą konstytutywną USJP jest przyjęcie zasady jednojęzyczności.
       Jednostki odnotowane w słowniku należą do zasobu leksykalnego
       języka polskiego i opisywane są w odniesieniu do polskiego systemu
       językowego. Warunkiem rejestracji jednostek pochodzenia obcego jest
       obecność wykładników ich adaptacji fonetycznej (graficznej),
       gramatycznej lub kulturowej. W słowniku znalazły się także
       przyswojone kulturowo i ustabilizowane przez polski zwyczaj
       językowy obcojęzyczne wtręty (cytaty).
       Jako kryterium doboru materiału leksykalnego i hierarchizacji
       znaczeń przyjęto w USJP zasadę zakresu (stopnia) upowszechnienia
       (podstawą był Korpus Języka Polskiego PWN). Celem redaktora
       słownika było ukazanie całości klas zasobu leksykalnego
       współczesnego języka polskiego – w USJP odnotowano zatem słownictwo
       należące zarówno do starannej odmiany polszczyzny, jak i słownictwo
       codzienne oraz wspólne różnym odmianom polszczyzny, uwzględniając
       przy tym specjalistyczne znaczenia wyrazów oraz terminologię
       techniczną i naukową. Zgodnie z przyjętą zasadą selektywności w
       słowniku nie odnotowano całego współczesnego zasobu polszczyzny,
       lecz duży, reprezentatywny zbiór jednostek charakteryzujących się
       wysoką frekwencją użycia i znajdujących się w szerszym obiegu
       językowym.
       Zanotowane w USJP jednostki należą zasadniczo do zasobu
       leksykalnego polszczyzny drugiej połowy XX wieku. Opisem objęto
       jednak także wybrane historyzmy, pozostające w biernym zasobie
       słownictwa i – wyjątkowo – archaizmy leksykalne.
       USJP jest w ostatnich pięćdziesięciu latach drugim chronologicznie
       po Słowniku języka polskiego pod red. W. Doroszewskiego
       opracowaniem leksykograficznym rejestrującym tak obszerny zasób
       słownictwa współczesnej polszczyzny ogólnej, spełniającym wymagania
       o charakterze normatywnym i dydaktycznym.
       Słownik otrzymał pozytywną opinię Rady Języka Polskiego (na
       podstawie recenzji: prof. prof. Andrzeja Markowskiego, Stanisława
       Gajdy i Jerzego Podrackiego).
     * INNOWACJE WARSZTATOWE
       Innowacje warsztatowe w zakresie doboru materiału leksykalnego:
       ► Uwzględniono w większym niż do tej pory stopniu wyrazy
       pochodzenia obcego (USJP jest pierwszym słownikiem języka
       polskiego, w którym zarejestrowano takie jednostki, jak blokers,
       dżihad, stringi, SMS, e-book).
       ► W większym niż dotychczas zakresie odnotowano nazwy własne, które
       do tej pory pojawiały się przede wszystkim w encyklopediach i
       leksykonach.
       ► Uwzględniono skróty i skrótowce.
       ► Materiał leksykalny zgromadzono, opierając się na kartotece
       cytatów Wydawnictwa Naukowego PWN, kartotece Słownika języka
       polskiego pod red. W. Doroszewskiego oraz na Korpusie Języka
       Polskiego PWN.
       ► Materiał zestawiono proporcjonalnie do zasobu słownictwa
       podstawowego (wspólnego różnym odmianom), starannego (oficjalnego)
       i codziennego (potocznego).
       Innowacje warsztatowe w zakresie sposobu opisu leksykograficznego:
       ► W artykule hasłowym można znaleźć informacje zawarte w słownikach
       wyrazów obcych, ortograficznych, poprawnej polszczyzny.
       ► Artykuł hasłowy obejmuje część leksykalno-frazeologiczną oraz
       część pragmatyczną.
       ► Wyrazom hasłowym towarzyszy większa niż w porównywalnych
       słownikach językowych liczba kwalifikatorów, tworzących system.
       ► Znacznie ograniczono encyklopedyzm i scjentyzm definicji
       znaczeniowych w stosunku do Słownika języka polskiego pod redakcj
       W. Doroszewskiego.
       ► Zróżnicowana i obszerna jest egzemplifikacja zamieszczonych w
       słowniku haseł.
       ► W informacji etymologicznej podano bezpośrednie źródło
       zapożyczenia.
       ► Dokonano zmian w tabelach fleksyjnych (m.in. w zakresie pluraliów
       tantum, imiesłowów przeszłych, rzeczowników odsłownych).
     * BUDOWA ARTYKUŁU HASŁOWEGO
          + pobierz hasło diagnostyczne
          + wyświetl hasło diagnostyczne z opisem
          + porównaj hasła diagnostyczne
     * W USJP można wyróżnić szereg typów artykułów hasłowych. O ich
       postaci decyduje językowa postać hasła (wyróżniamy tu artykuły
       hasłowe leksykalne – główny zbiór jednostek słownikowych USJP oraz
       morfemowe, czyli występujące seryjnie morfemy słowotwórcze i
       rdzenie wyrazowe pochodzenia obcego),jego przynależność do
       określonej części mowy, stopień złożoności i pojemność znaczeniowa
       artykułu hasłowego oraz jego powiązania z innymi hasłami.
       Pierwszym, wyróżnionym typograficznie przez wytłuszczenie,
       elementem hasła jest wyraz hasłowy. Zaraz po nim następuje
       informacja etymologiczna. Kolejnym elementem artykułu hasłowego są,
       pojawiające się w określonym porządku, kwalifikatory:
       chronologiczne, stylistyczne, ekspresyjne, profesjonalno-naukowe,
       socjolektalno-środowiskowe, geograficzne. Kwalifikatory
       towarzyszące terminom i związkom frazeologicznym umieszczane s
       zwykle po symbolach graficznych i skrótach.
       Kolejne znaczenia w haśle zasadniczo uszeregowane są od znaczeń
       podstawowych do znaczeń specjalistycznych i przestarzałych.
       Porządek ten w niektórych hasłach może ulec zmianie, gdyż kolejnym
       kryterium jest stopień ich upowszechnienia.
       Sposób konstruowania definicji znaczeniowych w USJP uzależniony
       jest od typu wyrazu hasłowego – można tu wyróżnić definicje
       realnoznaczeniowe, strukturalnoznaczeniowe, strukturalne,
       zakresowe, synonimiczne oraz gramatyczne.
       Poszczególne znaczenia w artykule hasłowym opatrzone są przykładami
       mającymi ukazać typową łączliwość leksykalno-składniową wyrazów
       hasłowych oraz ich typowe konteksty stylistyczno-znaczeniowe. Wśród
       przykładów egzemplifikujących wyróżnić można przykłady oryginalne i
       preparowane oraz przykłady pełnozdaniowe i skrócone (mające postać
       zestawień wyrazowych bądź połączeń leksykalno-składniowych).
       Ostatnimi segmentami artykułu hasłowego (nie wszystkie elementy
       opisu muszą pojawić się w haśle) są informacja o wymowie i pisowni
       oraz informacja słowotwórcza, fleksyjna i składniowa. Informacja o
       wymowie i pisowni, oddzielona za pomocą separatora, ma charakter
       zindywidualizowany. Informacja fleksyjna i składniowa w artykule
       hasłowym USJP jest ograniczona. Pełnej informacji o formach
       fleksyjnych poszczególnych wyrazów hasłowych należy szukać w
       tabelach fleksyjnych zamieszczonych we wstępie do słownika – do
       wyodrębnionej w tabeli grupy fleksyjnej rzeczowników i czasowników
       odsyłają cyfry rzymskie podane w artykule hasłowym.
     * WYDANIA
       1. Uniwersalny słownik języka polskiego, red. S. Dubisz, t. 1–4,
       PWN, Warszawa 2003 (wydanie standardowe z płytą CD-ROM).
       2. Uniwersalny słownik języka polskiego, red. S. Dubisz, t. 1–6,
       PWN, Warszawa 2003 (wydanie luksusowe z Indeksem a tergo oraz płyt
       CD-ROM zawierającą próbkę Korpusu Języka Polskiego PWN).
       3. Uniwersalny słownik języka polskiego, red. S. Dubisz, t. 1–4,
       PWN, Warszawa 2008 (wydanie standardowe z płytą CD-ROM, zawierając
       bazę relacji leksykalnych opartą na Wielkim słowniku wyrazów
       bliskoznacznych i bazę związków frazeologicznych opartą na Wielkim
       słowniku frazeologicznym PWN).
     * WERSJA ELEKTRONICZNA
       1. Wersja internetowa dostępna jest za opłatą pod adresem:
       http://usjp.pwn.pl Zawiera dodatkowo przeszło stutysięczną bazę
       wyrazów bliskoznacznych, jak również dostępne z menu słownika
       przysłowia, związki frazeologiczne i terminy specjalistyczne z
       objaśnieniami.
       2. Uniwersalny słownik języka polskiego PWN, wersja 2.0, pwn. pl.
       sp. z o.o. we współpracy z Wydawnictwem Naukowym PWN SA, Warszawa
       2010. Płyta zawiera bazę wyrazów bliskoznacznych oraz indeks a
       tergo.
       3. Wersja elektroniczna na płytach CD-ROM dołączonych do kolejnych
       wydań drukowanych. Uboższa funkcjonalnie od wersji wyżej
       wymienionych.
     * LITERATURA
       Dubisz S., Słownik i słownictwo, [w:] Uniwersalny słownik języka
       polskiego, red. S. Dubisz, t. 1, PWN, Warszawa 2003, s. IX–LXX.
       Kwapień E., Informacja etymologiczna w słownikach ogólnych języka
       polskiego, „Poradnik Językowy” 2010, nr 7, s. 50–65. >link<
       Majdak M., Kwalifikatory jako narzędzie opisu słowa w największych
       powojennych słownikach języka polskiego, „Prace Filologiczne” XLIX,
       2004, s. 283–316.
       Porayski-Pomsta J., Słownictwo pochodzenia obcego w „Uniwersalnym
       słowniku języka polskiego”, „Poradnik Językowy” 2006, nr 4, s.
       58–69. >link<
       Porayski-Pomsta J., Słownictwo pochodzenia obcego w „Uniwersalnym
       słowniku języka polskiego”, „Prace Filologiczne” LI, 2006, s.
       329–341.
     *   Opracowanie: mgr Jowita Latko
     *   Konsultacja: prof. dr hab. Stanisław Dubisz

   Kontakt Linki
   Projekt wsparli finansowo:
   [wp-logo.png] [fuw-logo.png] [fuv-logo.png] [samorzad-logo.png]
   [rk-logo.png] [instytut-logo.png]
   Copyrights © 2011 Uniwersytet Warszawski | Projekt graficzny i
   wdrożenie: Q STUDIO
